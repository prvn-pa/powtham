# பெளத்தம்‌

**சோ. ந. கந்தசாமி**

<span style="page-break-after: always" />

பொன்விழா வெளியீடு

பொதுப்‌ பதிப்பாசிரியர்‌

டாக்டர்‌ வ. ஆ. தேவசேனாபதி


பெளத்தம்‌

சோ. ந. கந்தசாமி

<span style="page-break-after: always" />

டாக்டர்‌ S. இராதாகிருஷ்ணன்‌
மெய்யுணர்வு மேல்நிலைக்‌ கல்வி நிறுவனம்‌   
சென்னைப்‌ பல்கலைக்‌ கழகம்‌

1977

<span style="page-break-after: always" />

(c) சென்னைப்‌ பல்கலைக்‌ கழகம்‌, 1977

விலை ரூ. 20/-

அச்சிட்டோர்‌ :   
அவ்வை அச்சுக்கூடம்‌,   
சென்னை-13.

<span style="page-break-after: always" />

சென்னைப்‌ பல்கலைக்‌ கழகத்‌
துணை வேந்தர்‌
டாக்டர்‌ மால்கம்‌ S. ஆதிசேஷையா
அவர்களின்‌
உயர்கல்விப்‌ பணியை உவந்து பாராட்டி
அவர்களுக்கு இந்நூல்‌
காணிக்கையாக்கப்‌ பெறுகிறது.

<span style="page-break-after: always" />

## அணிந்துரை

சென்னைப்‌ பல்கலைக்கழகத்தின்‌ மெய்யுணர்வு ஆராய்ச்சித்‌
துறை 1927 செப்டம்பர்‌ மாதத்தில்‌ நிறுவப்‌ பெற்றது. 1964 ஆகஸ்ட்‌
மாதத்தில்‌ இத்துறையைப்‌ பல்கலைக்கழக மானியக்குழு மேல்‌ நிலைக்‌
கல்வி மையமாக ஆக்கியது. 1976 முதல்‌ இதன்‌ பெயர்‌ டாக்டர்‌
S. இராதாகிருஷ்ணன்‌ மெய்யுணர்வு மேல்‌ நிலைக்‌ கல்வி நிறுவனம்‌
என்பதாயிற்று.

தொடங்கப்பெற்ற நாள்‌ முதல்‌ இத்துறையின்‌ குறிக்கோள்‌
(1) இந்திய தரிசனங்களையும்‌ (2) ஏனைய தரிசனங்களையும்‌ ஆராய்வ
தேயாகும்‌. சென்ற ஆண்டில்‌ இக்குறிக்கோளை உளங்கொண்டு
சிறப்புச்‌ சொற்பொழிவுகள்‌ ஏற்பாடு செய்யப்‌ பெற்றன.

பெளத்த சமயத்தைப்‌ பற்றிய தமிழ்நூல்களை அடிப்படையாகக்‌
கொண்டு பெளத்த சமயப்‌ பிறமொழி நூல்களையும்‌ இணைத்து
நோக்கி ஆராய்ந்து அண்ணாமலைப்‌ பல்கலைக்‌ கழகத்‌ தமிழ்த்துறைத்‌
துணைப்பேராசிரியர்‌ டாக்டர்‌ சோ. ந. கந்தசாமி அவர்கள்‌ எங்கள்‌
நிறுவனத்தில்‌ நிகழ்த்திய ஐந்து சொற்பொழிவுகள்‌ நூல்‌ வடிவில்‌
இந்நிறுவனத்தின்‌ பொன்விழா வெளியீட்டு வரிசையில்‌ இடம்‌
பெறுகின்றன. நிறுவனத்தின்‌ கருத்துக்கு ஊக்கம்‌ தரும்‌ வகையில்‌
சொற்பொழிவுகளை நிகழ்த்தி அவற்றை நூல்‌ வடிவில்‌ அமைத்துத்‌
தந்த டாக்டர்‌ சோ. ந. கந்தசாமி அவர்களுக்கு எங்கள்‌ நன்றி.

1977 செப்டம்பர்‌ மாதத்தில்‌ இத்துறை ஐம்பது ஆண்டுகள்‌
நிரம்பப்பெறும்‌. இதன்‌ பொன்விழாக்‌ கொன்டாட்டத்தை யொட்டி
எங்கள்‌ நிறுவனத்தில்‌ சென்ற ஆண்டு முதல்‌ நிகழ்ந்த சொற்‌
பொழிவுகளைப்‌ பொன்விழா வெளியீடுகளாக அமைத்துள்ளோம்‌.
பொன்விழா வெளியீட்டில்‌ ஒன்றாக இந்நூல்‌ வருவது பெருமகிழ்ச்சிக்‌
குரியது.

சிறப்புச்‌ சொற்பொழிவுகளை அமைக்கவும்‌ வெளியிடவும்‌
பொருள்‌ உதவிசெய்து வருவதோடு ஊக்கமும்‌ ஆக்கமும்‌ தந்து
வருகிற தமிழக அரசுக்கும்‌, பல்கலைக்கழகத்‌ துணைவேந்தர்‌ டாக்டர்‌
மால்கம்‌ S. ஆதிசேஷையா அவர்களுக்கும்‌, பல்கலைக்கழக ஆட்சிக்‌
குழு/ அலுவலக உறுப்பினருக்கும்‌ நன்றி தெரிவித்துக்‌ கொள்கிறோம்‌.

இத்துறையை உயர்த்திப்‌ பத்து ஆண்டுகள்‌ வரை பொருள்‌ உதவி
தந்ததோடு அமையாது, பின்னரும்‌ இந்நிறுவனத்தின்‌ முன்னேற்றத்‌
தில்‌ பரிவு காட்டி வரும்‌ பல்கலைக்‌ கழக மானியக்‌ குழுவிற்கும்‌
நன்றி தெரிவித்துக்‌ கொள்கிறோம்‌.

மெய்யுணர்வுத்‌ துறை தொடங்கப்‌ பெற்றபோது அதனை
விரிவாகவும்‌ உயர்வாகவும்‌ அமைத்த பேராசிரியர்‌ காலஞ்சென்ற
S. S. சூரிய நாராயண சாஸ்திரி அவர்களுக்கும்‌, முப்பத்தைந்து
ஆண்டுகளாக முழு மூச்சாக உழைத்து அதனைச்‌ சிறப்புறச்‌ செய்த
நிறுவனத்தின்‌ முன்னாள்‌ இயக்குநர்‌ டாக்டர்‌ T. M. P மஹாதேவன்‌
அவர்களுக்கும்‌ நிறுவனம்‌ பெரிதும்‌ கடமைப்பட்டுள்ளது.

அச்சுத்‌ தாள்களைச்‌ சரிபார்த்து உதவிய டாக்டர்‌ வை. இரத்தின
சபாபதி அவர்களுக்கு நிறுவனத்தின்‌ நன்றி உரித்தாகுக. இந்நாலை
அழகுற அச்சிட்டுத்‌ தந்த அவ்வை அச்சுக்கூடத்தாருக்கு எங்கள்‌
நன்றி.

வ. ஆ. தேவசேனாபதி   
பொதுப்‌ பதிப்பாசிரியர்‌

<span style="page-break-after: always" />

## முன்னுரை

சிறந்த ஞானச்‌ செல்வர்களும்‌ தத்துவ மேதைகளும்‌ நடமாடிய
புண்ணிய பூமி நம்‌ பாரத நாடாகும்‌. புலன்களால்‌ அறியப்படும்‌
புறஉலகு பற்றியும்‌, புலன்‌ அறிவிற்கு அப்பால்‌ மனன்‌ உணர்வினால்‌
உய்த்துணரப்படும்‌ உலகு பற்றியும்‌, இவற்றில்‌ பயணம்‌ மேற்‌
கொள்ளும்‌ மக்களின்‌ வாழ்வியல்‌, குறிக்கோள்‌ முதலியன குறித்தும்‌
ஊடுருவி நோக்கித்‌ தீவிரமாகச்‌ சிந்தித்துணர்ந்த ஞானிகள்‌ வெளி
யிட்ட மெய்ப்பொருட்‌ கருத்துக்களே தத்துவ தரிசனங்களாக உருப்‌
பெற்றுள்ளன. மெய்ப்பொருள்‌ குறித்த சிந்தனை இயக்கமும்‌
அறிவுப்‌ பரிமாற்றமும்‌ இனம்‌, மொழி, நிலம்‌, காலம்‌ என்ற எல்லை
களைக்‌ கடந்து நம்‌ நாட்டின்‌ எல்லாப்‌ பகுதிகளிலும்‌ நிகழ்ந்து வந்‌
துள்ளன. எனினும்‌, இந்தியத்‌ தத்துவ வரலாற்றாசிரியர்‌ பலரும்‌
பெரும்பாலும்‌ வடமொழி, பாலி, பாகதம்‌ ஆகிய மொழிகளிற்‌ காணப்‌
படும்‌ நால்களை மட்டுமே கருவியாகக்‌ கொண்டனர்‌. அம்மொழி
களுக்கு நிகராகத்‌ தமிழ்‌ மொழியிலும்‌ தத்துவச்‌ சிந்தனைகளும்‌ சமய
ஞானமும்‌ நிரம்பிய நூல்கள்‌ போதிய அளவில்‌ உள்ளன என்பதை
நடுநிலை ஆய்வாளர்‌ ஏற்பர்‌ என்பதில்‌ ஐயமில்லை,

தமிழ்ப்‌ பனுவல்களிற்‌ காணப்பெறும்‌ தத்துவநுண்கூறுகளை
ஆராய்ந்து வெளிப்படுத்தும்‌ பெரும்‌ பணியினைச்‌ சென்னைப்‌
பல்கலைக்‌ கழகத்தின்‌ டாக்டர்‌ இராதாகிருட்டினனார்‌ தத்துவ உயர்‌
ஆய்வியல்‌ நிலையத்தின்‌ நெறியாளர்‌, பேராசிரியர்‌ டாக்டர்‌ வ. ஆ.
தேவசேனாபதி எம்‌.ஏ., பிஎச்‌.டி. அவர்கள்‌ பேருள்ளத்துடன்‌
தொடங்கி வைத்துள்ளனர்‌. இக்காலத்து எழுதப்பெறும்‌ இந்தியத்‌
தத்துவப்‌ பெருநூல்களில்‌ பூர்த்தி செய்யப்பெறாதிருந்த ஒரு பெரும்‌
அத்தியாயத்தினைத்‌ தம்‌ சைவ சித்தாந்தப்‌ பேராராய்ச்சி நூலின்‌
வாயிலாக நிறைவு செய்து சிறப்புற்ற இட்பெருந்தகையார்‌, தமிழில்‌
காணப்படும்‌ தத்துவம்‌ குறித்த மூறையான ஆராய்ச்சிக்கு வழி
காட்டிய மூலவர்‌, முன்னோடியாவர்‌. இப்‌ பெருந்தகையார்‌ விடுத்த
அழைப்பினை ஏற்றுத்‌ தமிழிலக்கியத்தில்‌ பெளத்தம்‌ குறித்து
15-11-1976 முதல்‌ ஐந்து நாட்கள்‌ தத்துவத்‌ துறையில்‌ தொடர்ந்து
ஆற்றிய ஆய்வுரைகள்‌ இந்நூலாக வெளியிடப்பெறுகின்றன.

இன்றைய உலகில்‌ சுமார்‌ ஐந்தில்‌ ஒரு பாகத்தினர்‌ பின்பற்றும்‌
சிறப்புக்குரிய புத்தர்பிரானின்‌ புனித நெறி கி. மு. 3ஆம்‌ நூற்றாண்டில்‌
மாமன்னன்‌ அசோகனின்‌ முயற்சியால்‌ தமிழகத்தில்‌ பரவியது.
இளம்போதியார்‌, சங்கவரணன்‌, சிறுவெண்தேரையார்‌, தேரதரன்‌
முதலிய சங்கப்‌ புலவர்‌ பெயர்கள்‌ பெளத்தச்‌ சார்பினைச்‌ சுட்டும்‌.
பாண்டி நாட்டிற்‌ கிடைக்கும்‌ தமிழ்‌-பிராமி கல்வெட்டுக்களில்‌
(கி மு. 300--கி.பி. 200) வேந்தரும்‌ மாந்தரும்‌ மகாதேரர்கட்குக்‌ கற்‌
படுக்கை அமைத்துக்‌ கொடுத்த கொடைச்‌ செயல்கள்‌ பொறிக்கப்‌
பெற்றுள்ளன. இவர்களில்‌ பாண்டியன்‌ நெடுஞ்செழியனும்‌ இடம்‌
பெறுகிறான்‌. இவனைப்‌ பாடல்‌ தலைவனாகக்‌ கொண்ட மதுரைக்‌
காஞ்சி (475-82), பெளத்தப்‌ பள்ளிகளில்‌ குடும்பத்துடன்‌ சென்று
மக்கள்‌ வழிபாடிற்றிய செய்தியைச்‌ செப்புகிறது. பெரும்பாணாற்‌
றுப்படை (409-11), பட்டினப்பாலை (51-53) முறையே காஞ்சி, புகார்‌
ஆகிய தலைநகர்களில்‌ பெளத்தப்‌ பள்ளிகள்‌ திகழ்ந்த உண்மை
யினைச்‌ சுட்டுகின்றன. குறுந்தொகை (191), புறநானூறு (197), கலித்‌
தொகை (191) முதலிய சங்கப்‌ பாக்களில்‌ பெளத்தக்‌ கருத்துக்கள்‌
சில காணுமாறு உள்ளன. எனினும்‌, புறநானூற்றின்‌ உரையினால்‌
(166) வைதிகமதம்‌ பெளத்தத்தினை அடக்கியது என்று அறிகிறோம்‌.

பெளத்தத்தின்‌ பொற்காலம்‌ கி. பி. 400--கி. பி. 700 ஆகும்‌. இக்‌
காலப்‌ பகுதியில்தான்‌ மைத்திரேயர்‌, அசங்கர்‌, வசுபந்து, புத்த
தத்தர்‌, புத்தசீகர்‌, புத்தகோஷர்‌, திக்கநாகர்‌, சங்கரஸ்வாமி, தரும
பாலர்‌, சோதிபாலர்‌, தருமகீர்த்தி, சீலபத்திரர்‌ முதலிய பெளத்தப்‌
பேரறிஞர்கள்‌ அறிவு வானில்‌ பெருஞ்‌ சுடர்களாக ஒளி வீசினர்‌,
இவர்களுள்‌ பலரும்‌ தமிழகத்தில்‌ காஞ்சி, காவிரிப்பூம்பட்டினம்‌
ஆகிய பெளத்தக்‌ கேந்திரத்‌ தலங்களில்‌ வாழ்ந்தவர்களாவர்‌; திரி
பிடகங்களுக்குப்‌ பேருரைகளும்‌, வழிநூல்களும்‌ வரைந்தவர்கள்‌;
தருக்க நூல்கள்‌ பல படைத்தவர்கள்‌. பாலி மொழியின்‌ தொல்காப்‌
பியர்‌ எனப்‌ போற்றப்பெறும்‌ கச்சாயனர்‌ கச்சியில்‌ தோன்றிய
இலக்கணப்‌ பெரும்‌ புலவராவர்‌. தமிழிலும்‌ பிடக உரைகள்‌ எழுதப்‌
பெற்றன என்பதை டாக்டர்‌ பி. சி. லா ஆராய்ந்துணர்த்தியுள்ளார்‌.
இப்பொற்காலப்‌ பகுதியில்‌ தமிழில்‌ மலர்ந்த ஒப்பற்ற பெளத்தக்‌
காப்பியம்‌ மணிமேகலையாகும்‌. இக்காப்பியம்‌ பெளத்த தருக்க,
தத்துவக்‌ களஞ்சியமாகவும்‌ புறச்‌ சமயங்களையெல்லாம்‌ தொகுத்‌
துரைக்கும்‌ முதல்‌ இந்திய கர்வமத சங்கிரகமாகவும்‌ திகழ்கிறது.
பெரும்பாலும்‌ செளத்திராந்திக யோகாசார நெறியினை இக்காப்பியத்‌
தில்‌ சாத்தனார்‌ விரித்துரைத்துள்ளார்‌. இந்நூல்‌ ஆய்வுரைகட்கு இக்‌
காப்பியம்‌ அடித்தளமாக அமைந்துள்ளது.

கி.பி. 7ஆம்‌ நூற்றாண்டு முதலாகத்‌ தோன்றிய திருமுறைகளிலும்‌
நாலாயிரத்திலும்‌ பெளத்தக்‌ குறிப்புக்கள்‌ பல பொதிந்துள்ளன.
எனினும்‌, மாற்றுச்‌ சமயப்‌ பழிப்புரைகளே மிகுதியாக இருத்தலின்‌
இவற்றைக்‌ கொண்டு பெளத்தத்தின்‌ முழு வடிவத்தையும்‌ பார்வை
யிடுதல்‌ பொருந்தாது. கி.பி. 11ஆம்‌ நூற்றாண்டில்‌ புத்தமித்திரனார்‌
பாடிய வீரசோழியம்‌ என்னும்‌ முதல்‌ ஐந்திலக்கண நூலும்‌, இந்‌
நூலிற்குப்‌ பெருந்தேவனார்‌ வரைந்துள்ள உரையில்‌ மேற்கோளாகக்‌
காணப்பெறும்‌ பாடல்களும்‌, குண்டலகேசி என்னும்‌ மறைந்த
பெளத்தக்‌ காப்பியப்‌ பாடல்கள்‌ சிலவும்‌, சித்தாந்தத்‌ தொகை, திருப்‌
பதிகம்‌ முதலிய பெளத்தச்‌ சிறு நூல்களைச்‌ சேர்ந்த சில பாடல்களும்‌,
சிவஞான சித்தியார்‌, நீலகேசி முதலிய நூல்களும்‌ உரைகளும்‌ இவ்‌
ஆய்வுக்கு உறுதுணையாக உதவியுள்ளன.

முதற்‌ கட்டுரையில்‌ பெளத்த நெறியில்‌ பரம்பொருட்‌ கொள்கை
இடம்‌ பெற்ற திறமும்‌, பெளத்த தெய்வங்களின்‌ நிலையும்‌, பத்தி
மார்க்கமும்‌, போதிசத்துவக்‌ கொள்கையும்‌, துறவு நெறியும்‌ பிறவும்‌
ஆராயப்பெறுகின்றன. அடுத்து வரும்‌ இரு கட்டுரைகளில்‌ பெளத்தப்‌
பிரபஞ்சக்‌ கொள்கையும்‌, அறங்களும்‌ விளக்கப்பெறுகின்றன.
இறுதிக்‌ கட்டுரைகள்‌ இரண்டும்‌ பெளத்த தருக்கம்‌, தத்துவம்பற்றிய
கோட்பாடுகளை ஆராய்ந்துணர்த்துகின்றன. தமிழிலக்கியத்தில்‌
காணப்பெறும்‌ பெள த்தம்பற்றி எழுதப்பெற்றுள்ள இந்நூலில்‌, தெளி
விற்காகவும்‌ விளக்கத்திற்காகவும்‌ பாலி, வடமொழிப்‌ பெளத்த நூல்‌
களின்‌ கருத்துக்களும்‌ ஏற்புழி இடம்‌ பெற்றுள்ளன. பெளத்தவியல்‌
பேரறிஞர்கள்‌ ஆங்கிலத்தில்‌ வெளியிட்டுள்ள ஆய்வு நூல்கள்‌ இவ்‌
ஆய்விற்கு மிகுதியும்‌ பயன்பட்டன, இப்பெருமக்கள்‌ அனைவர்க்கும்‌
என்‌ நன்றி உரியது.

மணிமேகலைக்‌ காப்பியத்தின்‌ ஆசிரியராகிய சாத்தனார்‌ தாம்‌
வாழ்ந்த காலத்தில்‌ தன்னாட்டில்‌ வழக்கிலிருக்கும்‌ பெளத்த சமயக்‌
கருத்துக்களைக்‌ கூறினாரென்றோ பிற மொழிகளில்‌ உள்ள பெளத்த
சமயக்‌ கருத்துக்களை உள்ளது உள்ளவாறே மொழிபெயர்த்து
எழுதினாரென்றோ கொள்ளலாகாது. உலகமுழுவதிலும்‌ பரவியும்‌ பல
மொழிகளிலும்‌ பயின்றும்‌ காணக்கிடைக்கும்‌ பெளத்த சமயக்‌
கருத்துக்களை ஆராய்ந்து, தம்‌ கொள்கைக்கு ஏற்றவைகளாய நல்லன
வைகளை ஏற்றும்‌ அல்லனவைகளை நீக்கியும்‌ வழங்கியிருக்கிறார்‌.
இந்நூலில்‌ இக்கருத்து உரிய இடங்களில்‌ விளக்கப்‌ பெற்றுள்ளது.

இச்சொற்பொழிவுகள்‌ நிகழ்த்துவதற்குத்‌ தலைமைதாங்கிச்‌ சிறப்‌
பித்து, இந்நூலினை வெளியிட்டுதவும்‌ தத்துவத்‌ துறையின்‌ நெறி
யாளர்‌ டாக்டர்‌ வ. ஆ. தேவசேனாபதி எம்‌.ஏ., பிஎச்‌.டி. அவர்கட்கு
என்‌ நெஞ்சம்‌ கனிந்த நன்றியையும்‌ வணக்கத்தையும்‌ புலப்படுத்து
கிறேன்‌. இத்துறையில்‌ ஊக்கம்‌ நல்கி மேலும்‌ ஈடுபடுதற்கு ஆற்றுப்‌
படுத்தும்‌ தத்துவப்‌ பேராசிரியர்‌ டாக்டர்‌ ஆர்‌. பாலசுப்பிரமணியம்‌
ஏம்‌.ஏ., பிஎச்‌.டி, டி.லிட்‌. அவர்கட்கு என்‌ அன்பும்‌ நன்றியும்‌
உரியன. இந்நூல்‌ அச்சாகும்‌ பெரும்‌ பொறுப்பின்‌ மேற்கொண்டு
அச்சுப்படிகளை ஒப்பு நோக்கி அழகுற வெளியிட்டுவக்கும்‌ பெருந்‌
தகையார்‌ ஞானத்‌ தமிழாகரர்‌, ஞானமணி, டாக்டர்‌ வை. இரத்தின
சபாபதி எம்‌.ஏ., பிஎச்‌.டி. (தத்துவத்‌ துணைப்‌ பேராகிரியர்‌) அவர்‌
கட்கு இதயம்‌ கனிந்த நன்றி என்றும்‌ உரியது.

இங்ஙனம்‌ ஆராய்ச்சி புரிவதற்கு வாய்ப்பும்‌ வசதியும்‌ வழங்கி
என்னை ஆளாக்கிப்‌ பணிகொள்ளும்‌ அண்ணாமலைப்‌ பல்கலைக்‌ கழகம்‌
என்னும்‌ செழுங்கலை நியமத்தினை என்றும்‌ நன்றியுணர்ச்சியுடன்‌
போற்றிப்‌ பணிகின்றேன்‌.

**சோ. ந. கந்தசாமி**

அண்ணாமலைநகர்‌   
24-12-1977

<span style="page-break-after: always" />

## பொருளடக்கம்‌

[TOC]

<span style="page-break-after: always" />

## 1. பெளத்த சமய வியல்‌

**(Buddhist Theology)**

**புத்தரின்‌ அவதாரம்**

உலகிற்கு ஒளி வழங்கும்‌ கதிரவனைப்போல்‌ மக்கள்‌ உள்ளத்‌
திற்கு ஒளி அளிப்பது சமயம்‌. மனிதன்‌ மனிதனாக வாழ்வதற்கு
உரிய வழி வகைகளை வகுத்துரைப்பதும்‌ சமயத்தின்‌ குறிக்கோளா
கும்‌. காலத்தின்‌ தேவைகளைக்‌ கருத்தில்‌ இருத்தி, சமயம்‌ உருமாற்றம்‌
கொள்ளுதல்‌ வரலாறு உணர்த்தும்‌ வாய்மையாகும்‌. பழைய கொள்‌
கைகளையும்‌ பழக்க வழக்கங்களையும்‌ கண்மூடித்தனமாகப்‌ பின் 
பற்றும்‌ சமுதாயத்தில்‌ புரட்சியும்‌ மறுமலர்ச்சியும்‌ தேவைப்படுங்கால்‌
புதுநெறிகள்‌ கிளைத்தல்‌ இயல்பே. சடங்குகளும்‌ சம்பிரதாயங்களும்‌
வேள்விகளும்‌ வேதங்களுமே மனிதனை உய்விக்கும்‌ என்ற
நம்பிக்கை மிக்கிருந்த காலத்தில்‌ புத்தர்பிரான்‌ புதியதோர்‌ ஒளிக்‌
கதிராய்‌ அவதரித்தார்‌. மனிதரை வெளியே உள்ள யாருமே
(External Agencies) முன்னேற்ற முடியாது. மனிதன்‌ தன்னாலேதான்‌
உயரவேண்டும்‌. தன்‌ முயற்சியும்‌ தன்னொழுக்கமுமே மனித்‌
முயற்சிக்கு அடிப்படையாகும்‌ என்றும்‌ மனப்பண்பாடுதான்‌ வாழ்க்‌
கையின்‌ இலட்சியம்‌ என்றும்‌ வழிகாட்டியவர்‌ புத்தர்‌ பிரான்‌. கி. மு.
ஆறாம்‌ நூற்றாண்டில்‌ (563-இல்‌) மகத நாட்டில்‌ கபிலவத்துவில்‌
அரசர்‌ மரபில்‌ சாக்கியக்‌ குடியில்‌ சுத்தோதனர்க்கும்‌ மாயாதேவிக்கும்‌
மகவாகப்‌ பிறந்த சித்தார்த்தர்‌ மெய்யொளி பெற்ற பின்னர்‌ புத்தர்‌
என்று போற்றப்‌ பெற்றார்‌. இப்பெரியார்‌ தொடக்கத்தில்‌ வேதவிற்‌
பன்னர்களின்‌ அறிவுரைப்படி கடும்‌ நோன்புகளில்‌ ஈடுபட்டுப்‌
பின்னர்‌ அவை பயனற்றதெனக்‌ கைவிடுத்துப்போதி மரத்தின்‌
நிழலில்‌ புலன்‌ ஒருங்கி மெய்யுணர்வு எய்தினார்‌ என்று பாலி
நூல்களினாலும்‌ வடமொழி பெளத்த நூல்களினாலும்‌ அறிகிறோம்‌.
வைதிக மறுப்பு இயக்கமாகப்‌ புத்தநெறியை நிறுவிய இப்பெரியார்‌
கடவுள்‌ உண்டு, இல்லை என்ற இருவகைக்‌ கருத்துக்களையும்‌ நாடவில்லை. 
ஒருமுறை இவர்‌ சீடருள்‌ ஒருவர்‌ "பெருமானே கடவுள்‌
இருக்கிறாரா?" என்று வினவினார்‌. புத்தர்‌ மறுமொழி புகலவில்லை.
மீண்டும்‌ "கடவுள்‌ இல்லையா?" என்று வினவினார்‌. இவ்வினாவிற்கும்‌
புத்தர்‌ விடை பகரவில்லை, புத்தரின்‌ மோனம்‌ அறிஞர்களின்‌
கவனத்தை ஈர்த்தது. பரம்பொருள்‌ உண்மையின்மை என்ற வாதங்‌
களில்‌ தலையிடாது மக்கள்‌ நாள்தொறும்‌ கடைப்பிடித்தற்குரிய
நல்லறங்களை வகுத்து வழங்கிய புத்தர்‌ பெருமானையே மகாயான
பெளத்தர்கள்‌ பரம்பொருள்‌ என மதித்துத்‌ துதித்துப்‌ பரவத்‌
தொடங்கினர்‌.

எச்சமயத்தலைவர்களையும்‌ மனிதப்பிறவி என்ற நிலையில்‌
அச்சமயங்களைப்‌ பின்பற்றுவோர்‌ நினைப்பதில்லை. அவர்களை
இயற்கை கடந்த புனிதப்‌ பிறவிகளாகக்‌ கற்பனை செய்து கதைகளை
உருவாக்குதல்‌ மரபாகிவிட்டது. ஆதலின்‌ வரலாற்று மனிதராக
விளங்கிய புத்தரைப்‌ பரம்பொருள்‌ என்றும்‌ உலகில்‌ நன்மை நலியும்‌
பொழுது நல்லோரைக்‌ காக்கவும்‌ அல்லோரைத்‌ திருத்தவும்‌ புத்தர்‌
அவதாரம்‌ எடுப்பார்‌ என்றும்‌ நம்பினர்‌. இதன்‌ விளைவாக எழுந்த
புத்தசரிதம்‌, இலலித விஸ்தரம்‌, இலங்காவதார சூத்திரம்‌, மகாவத்து
முதலிய மகாயான நூல்களில்‌ புத்தரின்‌ அவதாரம்‌ புனைந்துரைக்கப்‌
பட்டது. சுத்தபிடகத்தின்‌ முதல்நான்கு நிகாயங்களில்‌ கெளதம
புத்தருக்கு முன்‌ ஆறு புத்தர்கள்‌ இருந்தனர்‌ என்ற செய்தி காணப்‌
படும்‌. புத்தவமிசம்‌ என்ற நூலில்‌ 24 புத்தர்களைப்‌ பற்றிய குறிப்பு
உண்டு. இந்நூல்‌ சுத்தபிடகத்தில்‌ மிகவும்‌ பிற்காலத்தில்‌ சேர்க்கப்‌
பட்டது என்று விண்டர்‌ நீட்ஸ்‌ கருதுகிறார்‌. மகாயான நூல்களில்‌
தான்‌ புத்தரின்‌ அவதாரக்‌ கொள்கையும்‌, புத்தர்கள்‌ எண்ணற்ற
வர்கள்‌ என்ற கருத்தும்‌ காணப்படுகின்றன:

|    | மகாயான நூல்கள்‌      | காலம்           | புத்தரின்‌ தொகை                |
|----|-------------------|----------------|-----------------------------|
| 1. | மஹாவஸ்து           | கி.பி. 100-200 | முந்நூறு மில்லியன்‌             |
| 2. | புத்த சரிதம்‌        | கி.பி. 200     | கங்கைக்‌ கரையின்‌ மணலை ஒத்தவர்‌     |
| 3. | இலங்காவதாரசூத்திரம்‌  | கி.பி. 300     | ஷை                          |
| 4. | லலித விஸ்தரம்‌       | கி.பி. 300     | பத்து மில்லியன்‌                |
| 5. | சத்தரும புண்டரிகம்‌   | கி.பி. 300-400 | ஷை                          |
| 6. | சுகாவதி வியூகம்‌    | கி.பி. 300     | எண்ணிறந்தவர்‌                   |
| 7. | கருணா புண்டரிகம்‌    | கி.பி. 300     | எண்பத்தொன்று மில்லியன்‌ நியூதங்கள்‌. |
| 8. | பிரஞ்ஞாபாரமித சதகம்‌ | கி.பி. 900     | எண்ணிறந்தவர்‌                   |

இந்நால்களின்‌ பயிற்சி சாத்தனார்க்கு இருந்திருத்தல்‌ வேண்டும்‌.
இம்மகாயான நூல்களை அடியொற்றியே, "இறந்த காலத்து எண்ணில்
புத்தர்களும்‌", (30: 14) என்று மணிமேகலையில்‌ குறித்துள்ளனர்‌
வைதிகத்தெய்வங்கள்‌ அவதாரம்‌ எடுத்துத்தீயோர்களைப்‌ போராடிக்
கொல்லுதல்‌ போல்‌ புத்தர்‌ மறக்‌ கருணை புரியவில்லை; சபித்தல்,
பொருதல்‌, அழித்தல்‌ என்ற சினச்செயல்‌ தவிர்ந்து, அல்லோரை
அருள்வரிசையினால்‌ திருத்துதலை மேற்கொண்டார்‌.

இனி பிறக்க இருக்கும்‌ புத்தரை மைத்திரேயர்‌ என்று மகாயான
நூல்கள்‌ குறிக்கும்‌. இக்கருத்தினைச்‌ சாத்தனார்‌ இயம்பவில்லை
எனினும்‌ தக்கயாகப்‌ பரணி உரையில்‌, "இனிப்பிறக்கக்‌ கடவ
மைத்திரியாழ்வாரான புத்த தேவர்க்கு" என வரும்‌ பகுதி
இவ்வுண்மையை உணர்த்துகிறது. ஆழ்வார்‌ என்ற வைணவச்‌
சொல்‌ புத்தரைத்‌ திருமாலின்‌ அவதாரமாகக்கருதிய காரணத்தால்‌
வந்திருக்கலாம்‌. புத்த தாதுக்களை தாது ஆழ்வார்‌ என்றும்‌ கூறுவர்‌.
பெளத்தப்‌ பெரியார்‌ ஒருவரை ஈழம்‌ அடிப்படுத்த தாடையாழ்வார்‌
என்று நீலகேசி உரை சுட்டுகிறது.

புத்தரின்‌ அவதாரத்தினை மகாயான பெளத்தராகிய சாத்தனார்‌
தம்‌ காப்பியத்தில்‌ பாடியுள்ள திறனை ஈண்டுக்‌ காண்போம்‌.

**புத்தர்‌ தோன்றுமுன்‌ உலகின்‌ அவலநிலை**

புத்தர்‌ அவதரிக்குமுன்‌ உலகில்‌ உள்ள உயிர்கள்‌ யாவும்‌
உணர்வு குலைந்திருந்தன. மக்களின்‌ செவித்துளைகள்‌ அறக்‌ கருத்துக்‌
களைக்‌ கேளாமல்‌ தூர்ந்திருந்தன; அறிவு வறுமையடைந்திருந்தது.
ஒளியில்லாமல்‌ உயிர்கள்‌ தடுமாறின. இவ்வாறு உலகில்‌ அறிவும்‌
அறமும்‌ ஒளியும்‌ மங்கிய காலத்தில்‌ உயிர்களை உய்விக்க புத்தர்‌
என்ற இளவள ஞாயிறு தோற்றமெடுத்தார்‌ என்று சாத்தனார்‌மொழிந்
துள்ளார்‌ (10: 7-16). ஆதிபுத்தர்‌ புகட்டிய அறங்கள்‌ எங்கும்‌
பரவவில்லை. நடைபாதையை அருகம்புல்லும்‌ நெருஞ்சிமுள்ளும்‌
அடர்ந்து படர்ந்து அடைத்துக்கொண்டதுபோல்‌ நிர்வாணப்‌
பேற்றிற்கு உய்க்கும்‌ நல்வழியைத்‌ தீமைகள்‌ மண்டிக்கொண்டன.
பனிப்‌ படலத்தால்‌ மறைக்கப்பட்ட கதிரவனைப்போல்‌ தீநெறிகளால்‌
மூடப்பட்ட நல்வழியும்‌ மன்பதைக்குத்‌ தெளிவாகப்‌ புலப்படவில்லை
(12: 57-65). உயிர்கள்‌ அறியாமை நிரம்பிய காலந்தொறும்‌ பேரறிவுப்‌
பிழம்பாகிய புத்தர்‌ அவதரிப்பார்‌ என்று சாத்தனார்‌ பாடியுள்ளார்‌.
(30: 7-14)

**தேவர்களின்‌ முறையீடு**

பெளத்தப்‌ பிரபஞ்ச இயலில்‌ சுட்டப்படும்‌ அறுவகைத்‌ தெய்வ
உலகங்களில்‌ நான்காவதாக உள்ள துடிதலோகத்தில்‌ பிரபாபாலன்‌
என்ற பெயருடன்‌ புத்தர்‌ திகழ்வார்‌. மக்களின்‌ நலங்கருதி சக்கர
வாளத்துத்‌ தேவர்கள்‌அனைவரும்‌ அவரிடம்‌ சென்று முறையிட்டு
உலகில்‌ அவதரித்து அறத்தை நிலைநாட்ட வேண்டுவர்‌. பின்னர்‌
புத்தர்‌ மண்ணுலகில்‌ அவதரிப்பார்‌. இங்ஙனம்‌ புத்தரின்‌ அவதாரம்‌
நிகழ்தலை,

"அறிவு வறிதா யுயிர்நிறை காலத்து

முடிதயங்‌ கமரர்‌ முறைமுறை யிரப்பத்‌

துடித லோக மொழியத்‌ தோன்றிப்‌

போதி மூலம்‌ பொருந்தி யிருந்து

மாரனை வென்று வீர னாகிக்‌

குற்ற மூன்று முற்ற வறுக்கும்‌

வாமன்‌ வாய்மை யேமக்‌ கட்டுரை

இறந்த காலத்‌ தெண்ணில்புத்‌ தர்களும்‌

சிறந்தருள்‌ கூர்ந்து திருவாய்‌ மொழிந்தது" (30: 7-15)

என்று சாத்தனார்‌ எடுத்தியம்புதல்‌ காண்க. அவதாரம்‌என்பது மேல்‌
நிலையில்‌ உள்ளோர்‌ கீழ்‌ நிலையில்‌ கிடப்பவரை நோக்கிக்‌ கருணை
காரணமாக இறங்கி வருதலாகும்‌. திருமால்‌, முருகன்‌, ஏசுபிரான்‌
முதலியோரின்‌ தோற்றங்களின்‌ நோக்கமும்‌ இதுவே யாகும்‌.
விசாகன்‌ என்ற பெயர்‌ முருகனுக்கும்‌ புத்தனுக்கும்‌ உரியதாய்‌
வழங்குதல்‌ குறிப்பிடத்தக்கது.

**புத்தரின் பிறப்பிடம்‌**

சித்தார்த்தனுக்கு முன்பும்‌ பல புத்தர்கள்‌ தோன்றினாற்போல,
பின்பும்‌ பலர்‌ தோன்றுவர்‌ என்று மகாயானம்‌ நம்பியது. அவர்கள்‌
கபிலவத்துவில்‌ தான்‌ பிறந்து, போதிமரத்தின்‌ நிழலில்‌ பொருந்தி
யிருந்து, மெய்ஞ்ஞானம்‌ பெற்று அறம்‌ உரைப்பர்‌ என்றும்‌ ஒவ்வோர்‌
அவதாரத்திலும்‌ பிறக்கும்‌ இடம்‌, பெற்றோர்‌, ஆன்மீக அனுபவம்‌
வழங்கும்‌ அறங்கள்‌ ஒத்திருக்கும்‌ என்றும்‌ இலலித விஸ்தரம்‌ (19.7)
மகாவத்து (2.1) ஆகிய மகாயான நூல்கள்‌ குறிப்பிடுகின்றன.
இக்கருத்துக்களை உளங்கொண்டு,

"மறந்து மழைமறா மகதநன்‌ னாட்டுக்‌

கொருபெருந்‌ திலகமென்‌ றுரவோ ருரைக்கும்‌

கரவரும்‌ பெருமைக்‌ கபிலையம்‌ பதியின்‌

அளப்பரும்‌ பாரமிதை யளவின்று நிறைத்துத்‌

துளக்கமில்‌ புத்த ஞாயிறு தோன்றிப்‌

போதி மூலம்‌ பொருந்திவந்‌ தருளித்‌

தீதறு நால்வகை வாய்மையுந்‌ தெரிந்து

.........................

எண்ணருஞ் சக்கரவாள மெங்கணும் 

அண்ணல்‌ அறக்கதிர் விரிக்குங்‌ காலை! (26: 42-53)

..........................

........ கபிலையம்‌ பதியில்‌

நாதன்‌ நல்லறங்‌ கேட்டுவீ டெய்தும்‌: (28: 143 - 4)

என்று சாத்தனார்‌ சாற்றுதல்‌ காணத்தக்கது.

**புத்தர்‌ பிறக்கும்‌ காலம்‌**

புத்தர்‌ பிரான்‌ வைகாசித்‌ திங்களில்‌ விசாக நிறைநாளில்
அவதரிப்பார்‌ என்று இலலித விஸ்தரம்‌ என்ற மகாயான நூலிலும்
புத்தகோஷரின்‌ சுமங்கல விலாசினியிலும்‌ புகலப்‌பட்டுள்ளது.
இக்கருத்தினை,

'இருதிள வேனிலி லெரிகதி ரிடபத்

தொருபதின்‌ மேலு மொருமூன்று சென்றபின்‌

மீனத் திடைநிலை மீனத் தகவையிற்‌

போதித்‌ தலைவனொடு பொருந்தித்‌ தோன்றும்‌' (11: 40-43)

என்று சாத்தனார்‌ குறித்தனர்‌. அன்றியும்‌, புத்தர்‌ பிறக்கும்‌ நாளில்‌
போதிசத்துவரும்‌ பிறப்பார்‌ என்றும்‌ மணிமேகலை மொழிகிறது.
(15: 22-45), இந்நன்னாளில்தான்‌ கோமுகிப்‌ பொய்கையில்‌ அள்ள
அள்ளக்‌ குறையாத அமுத சுரபியும்‌ தோன்றும்‌ (11: 40-46)
மணிமேகலையில்‌ புத்தர்‌ அவதாரம்‌ எடுக்கும்‌ ஆண்டொன்று
குறிக்கப்பெறுகிறது. 1616ஆம்‌ ஆண்டில்‌ புத்தர்‌ தோன்றுவார்‌
என்று சாத்தனார்‌ குறிக்குங்கால்‌ (12: 77-78) எச்சகாப்தத்தை
எண்ணிக்‌ கூறினார்‌ என்று முடிவுரைத்தற்கில்லை.

**புத்தரின்‌ அவதார கோக்கம்‌**

அறியாமையும்‌ வறுமையும்‌ மிகுந்த உலகில்‌ மக்களின்‌ மன
மாசுகள்‌ நீங்கவும்‌ அறம்‌ தழைக்கவும்‌ மழை வளம்‌ பெருகவும்‌
உயிர்கள்‌ ஏமுறவும்‌, மறமாகிய இருளை விரட்டி அறக்‌ கதிர்‌ பரப்பும்‌
நோக்குடன்‌ புத்தஞாயிறு உதயமாவான்‌ என்று சாத்தனார்‌ பாடுகிறார்‌.
இக்கருத்து "பரித்ரணாய சாதூனாம்‌" என்ற கீதையின்‌ இலட்சியத்தை
ஒருவாறு எதிரொலிக்கிறது. இவ்‌ அவதாரக்‌ கொள்கையை,

'மறவிரு ளிரிய மன்னுயி ரேமுற

அறவெயில்‌ விரித்தாங்‌ களப்பி லிருத்தியொடு

புத்த ஞாயிறு தோன்றும்‌' (21: 165-167)

எனவரும்‌ காப்பியப்‌ பகுதி காட்டுகிறது. புத்தரின்‌ அவதாரத்திற்குப்‌
பிறகு பெரிய தடாகத்தின்‌ மதகாகிய சிறுவழியால்‌ பெரும்‌ வெள்ளம்‌
புகுதல்‌ போல்‌ எல்லையற்ற அறங்கள்‌ மக்களின்‌ செவி வழியே
சென்று மனத்தில்‌ பாயும்‌. இக்கருத்தினை,

'பெருங்குள மருங்கிற்‌ சுருங்கைச்‌ சிறுவழி

இரும்பெரு நீத்தம்‌ புகுவது போல

அளவாச்‌ சிறுசெவி யளப்பரு நல்லறம்‌

உளமலி யுவகையோ டுயிர்கொள்ப்‌ புகூஉம்‌' (12:79-82)

என்று சாத்தனார்‌ சுட்டுகிறார்‌. ஆதலின்‌ அறத்தைப்‌ பரப்புதல்‌ தான்‌
புத்தரின்‌ அவதார இலட்சியம்‌ என்பது புலப்படும்‌.

**புத்தர்‌ தோன்றுங்கால்‌ நன்னிமித்தங்கள்‌**

இந்திய மக்களுக்கு நிமித்தங்களில்‌ நம்பிக்கையுண்டு. எதிர்‌
கால நிகழ்ச்சிகளை முன்னறிவிப்பன நிமித்தங்களே என்பர்‌.
நல்லோர்களின்‌ பிறப்பினைப்‌ புனைந்துரைக்கும்‌ பாவலர்கள்‌, அவர்கள்‌
பிறக்குங்கால்‌ தோன்றும்‌ நன்னிமித்தங்களைக்‌ கவிச்சுவை பெருக
வருணித்தல்‌ வழக்கமாகும்‌. புத்தரின்‌ அவதாரத்தின்‌ பொழுது
நிகழ்ந்த நன்னிமித்தங்களைப்‌ புத்த சரிதத்தில்‌ அசுவகோஷர்‌
சுவையுடன்‌ பாடியுள்ளார்‌. இச்சரிதத்தினை அடியொற்றியே,

"கதிரோன்‌ றோன்றுங்காலை யாங்கவன்‌

அவிரொளி காட்டு மணியே போன்று

மைத்திருள்‌ கூர்ந்த மனமாசு தீரப்‌

புத்த ஞாயிறு தோன்றுங்‌ காலைத்‌

திங்களு ஞாயிறுந்‌ தீங்குறா விளங்கத்‌

தங்கா நாண்மீன்‌ றகைமையி னடக்கும்‌

வானம்‌ பொய்யாது மாநிலம்‌ வளம்படும்‌

ஊனுடை யுயிர்க ளுறுதுயர்‌ காணா

வளிவலங்‌ கொட்கு மாதிரம்‌ வளம்படும்‌

நளியிரு முந்நீர்‌ நலம்பல தரூஉம்‌

கறவைகன்‌ றார்த்திக்‌ கலநிறை பொழியும்‌

பறவை பயன்றுய்த்‌ துறைபதி நீங்கா

விலங்கு மக்களும்‌ வெரூஉப்பகை நீங்கும்‌

கலங்கஞர்‌ நரகரும்‌ பேயுங்‌ கைவிடும்‌

கூனுங்‌ குறளு மூமுஞ்‌ செவிடும்‌

மாவு மருளு மன்னுயிர்‌ பெரு ௮" (12: 83-98)

என்று சாத்தனார்‌ கவினுறப்‌ புனைந்து பாடியுள்ளார்‌, இக்கருத்துக்களை
முகாவத்து (1, பக்‌: 207) திவியாவதானம்‌ (205) இலலித விஸ்தரம்‌
(85, 14) என்னும்‌ மகாயான நூல்களிலும்‌ காணலாம்‌.

**புத்த ஞாயிறு**

புத்தர்‌ படிப்படியாக மனவளர்ச்சியும்‌ அறிவு முதிர்ச்சியும்‌
அடைந்து, ஊன்‌ உடலை ஒளி வீசும்‌ உடலாக அமைத்துக்‌
கொண்டவர்‌. உள்ளத்தில்‌ பொங்கிய ஞான ஒளி உடல் முழுவதும்
பொலிந்ததுடன்‌ சுற்றுப்புறமெல்லாம்‌ சூழ்ந்து பாய்ந்தது; குன்றுகளை
ஊடுருவிச்‌ சென்றது. அவர்‌ தோற்றம் போரொளி படைத்த
பகலவனைப் போல் திகழ்ந்தது. அறியாமையும் தீமையும் ஆகிய
இருளைப்போக்கும் கதிரவன் என்று அசுவகோஷர் புத்தசரிதத்தில்
பாடியுள்ளார். இக்கவிஞரைபோலவே சாத்தனாரும் பாடியுள்ளார் (21: 165-7),
புத்த ஞாயிற்றிற்குத் தருமமே ஒளியாகும்; இவ்வொளி
மறம்‌ என்னும்‌ இருளை எரிப்பது; எல்லையற்ற சித்திகளை
உடையது; மக்களுக்கு ஏமம்‌ அளிப்பது. ஒளியை இறையெனக்
கண்டவர்கள் நம் தமிழ் முன்னோர்கள். ஆதலின், புத்தசோதியை
ஆசிய சோதியாக மதித்துத் துதித்ததில் வியப்பில்லை. மணிமேகலையில்
புத்தஞாயிறு (12: 86, 21:167, 26: 46) எனப் பலவிடங்களில்
குறிக்கப்பெறுதல் காணலாம்.

**புனித போதி**

தொடக்கத்தில்‌ வைதிக ஆசாரியர்களாகிய அராளாதமர்‌
(அராடர்‌) உருத்திரகர்‌ (உத்தகர்‌) என்பாரின்‌ அறிவுரையால்‌ கடும்‌
நோன்புகளைக்‌ கடைப்பிடித்துப்‌ பயனற்றதெனக்‌ கைவிட்ட
சித்தார்த்தர்‌ பின்னர்‌ காசிக்கு அருகில்‌ கயை என்ற இடத்தில்‌
உருவேலா என்ற சோலையில்‌ அசுவத்த தருவின்கீழ்‌ தியானத்தில்‌
அமர்ந்தார்‌. புலனடக்கத்தாலும்‌ மனத்தெளிவாலும்‌ மெய்‌
யுணர்வும்‌ பெற்றார்‌; பெற்றது முதல்‌ புத்தர்‌ என்னும்‌ புகழ்க்குரிய
ரானார்‌. அவர்‌ அமர்ந்திருந்த தருவினைப்‌ போதி மரம்‌ என்றும்‌,
அவ்வூரினைப்‌ போதி கயை என்றும்‌ போற்றினர்‌. புத்தி என்ற
சொல்லினடியாக இப்பெயர்கள்‌ எழுந்தன. போதிசத்துவர்‌ என்ற
சொல்லிற்கும்‌ அறிவாற்றல்‌ நிரம்பியோர்‌ என்பதே பொருளாகும்‌.
மணிமேகலையில்‌ "போதித்தலைவனொடு பொருந்தித்‌ தோன்று"
(11: 43), "போதி நீழற்‌ பொருந்தித்‌ தோன்றும்‌ நாதன்‌" (11: 73-4)
என்று புத்தர்‌ குறிக்கப்‌ பெறுகிருர்‌. போதிநாதன்‌ என்ற தொடர்‌
வீரசோழிய உரையில்‌ வரும்‌ மேற்கோள்‌ பாடல்களிலும்‌ காணப்‌
படும்‌. புத்தர்‌ மெய்ஞ்ஞானம்‌ பெற்ற போதி மரத்தினை
அசுவகோஷர்‌,

"The Tree of knowledge, whose roots go deep in firmness, and
whose fibres are patience, -whose flowers are moral actions and whose
branches are memory and thought, -and which gives out the law as its
fruit, -surely when it is growing it should not be cut down" (Buddha
Charita, Chapter XIII verse 65).

என்று உருவகப்படுத்தி உரைத்தல்‌ அறிந்து இன்புறத்தக்கது.

**மாரனை வென்ற வீரன்‌**

ஆசையினையும்‌ அதைத்‌ தூண்டும்‌ தீய ஆற்றல்களையும்‌ வாகை
சூடுவதே உண்மையான வீரம்‌ எனப்படும்‌. மெய்யுணர்வு பெறு
வதற்கும்‌ நல்லறம்‌ புரிவதற்கும்‌ இடையே தடைகள்‌ தோன்றுதல்‌
இயல்பே. தியானத்தில்‌ ஈடுபட்ட கெளதமர்‌ ஞானம்‌ பெற்று மக்களை
நன்னெறிப்‌ படுத்துவரேல்‌ தனக்கு உலகில் வேலையில்லை என்று
எண்ணிய மாரன்‌ பலவழிகளில்‌ அவருடைய தியானத்தைக்‌ கலைக்க
முனைந்தான்‌ என்று பெளத்த நூல்கள்‌ பகர்கின்றன்‌. ஆழ்ந்த
சிந்தனையில்‌ ஈடுபடுங்கால்‌, மனத்திற்குள்‌ எழும்பும்‌ தீய நினைவுகளும்‌
தீய எண்ணங்களும்‌ ஆசாபாசங்களும்தான்‌ மாரன்‌ என்றும்‌ அவன்‌
படைமறவர்கள்‌ என்றும்‌ முன்னோர்‌ உருவகம்‌ செய்தனர்‌. இவர்களை 
வென்று வாகைசூடிய புத்தரின்‌ பெருமையினை அசுவகோஷர்‌ புத்த
சரிதத்தில்‌ (13. 73) விரிவாகப்‌ பாடியுள்ளார்‌. புத்தர்‌ தியானம்‌ புரியும்‌
சோலையினை நோக்கி மாரன்‌ என்னும்‌ காமக்கடவுள்‌ மலரம்பும்‌
புதல்வர்‌ கரும்பு வில்லும்‌ ஏந்தி, குழப்பம்‌, களிப்பு, ஆணவம்‌,
என்னும்‌ களையும்‌ காமம்‌, வெகுளி, மயக்கம்‌ என்னும்‌ புதல்வியரை
யும்‌ தீக்குணங்களாகிய பேய்க்கூட்டத்தையும்‌ துணைக்கழைத்துக்‌
கொண்டு முற்றுகையிட்டு மறப்போர்‌ தொடுத்தான்‌. கெளதமரின்‌
மேல்‌ விடுத்த மலரம்புகள்‌ இன்ப உணர்ச்சிகளைக்‌ கிளரச்‌ செய்து
தவத்தைக்‌ குலைக்கும்‌ என்று நினைத்தான்‌ மாரன்‌. மலரம்பு மேற்‌
படுதலைச்‌ சற்றேனும்‌ நோக்காது உள்முக உணர்வில்‌ புத்தர்‌
திகழ்ந்தார்‌. இந்நிலையில்‌ அசுவகோஷர்‌ மன்மதன்‌ மலரம்பினால்‌
மாதேவனாகிய சிவபிரானும்‌ மயங்கிப்‌ பார்வதியின்‌ பக்கம்‌ நாட்டம்‌
செலுத்தினார்‌ என்றும்‌ இக்குறைபாடு கெளதமரிடம்‌ இல்லை என்றும்‌
குறிப்பாகப்‌ பாடியுள்ளார்‌. இப்புத்த சரிதக்கருத்தினை,

"வாடாப்‌ போதி மரகதப்‌ பாசடை

மரநிழல்‌ அமர்ந்தோன்‌ நெஞ்சம்‌ யார்க்கும்‌

அருளின்‌ தீந்தேன்‌ நிறைந்து நனி நெகிழ்ந்து

மலரினும்‌ மெல்லி தென்ப அதனைக்‌

காமர்‌ செவ்வி மாரன்‌ மகளிர்‌

நெடுமா மழைக்கண்‌ விலங்கி நிமிர்ந்தெடுத்த

வாளும்‌ போழ்ந்தில வாயில்‌

யாதோ மற்றது மெல்லிய வாறே" (வீர. யாப்பு 11 உரை)

எனவரும்‌ வீரசோழிய உரைமேற்கோள்‌ நயம்பட நவிலுதல்‌ காணத்‌
தக்கது. அசுவகோஷர்‌ நெஞ்சுறுதியும்‌ மனத்திட்பமும்‌ படைத்த
மாமேதையாகிய புத்தர்‌ பிரானின்‌ நிலைகுலையாத்‌ தன்மையை
நோக்கிய மாரன்‌ தன்‌ பரிவாரத்துடன்‌ நாற்றிசையும்‌ சிதறி
ஓடினான்‌ என்று புனைந்துள்ளார்‌. மாரனுக்கும்‌ புத்தருக்கும்‌ நடந்த
போர்‌ தீமைக்கும்‌ நன்மைக்கும்‌ நடந்த போராட்டமே, தீமையை
ஒழித்து நன்மை வென்று உயர்கிறது. ஆதலின்‌, புத்தரைப்‌ போதி
சத்துவர்‌ (அருள்மறவர்‌) என்றும்‌ அழைப்பர்‌. புத்தரைச்‌ சாத்தனார்‌
வீரன்‌ என்று விளம்பும்‌ திறம்‌ வியக்கத்தக்கது. மணிமேகலையில்‌,

"காமற்கடந்த வாமன்‌" (5: 77)

"மாரனை வெல்லும்‌ வீர நின்னடி" (11: 61)

"மாரனை வென்று வீரனாகி   
குற்ற மூன்றும்‌ முற்ற வறுக்கும்‌   
வாமன்‌ வாய்மை" (30: 10-13)

எனவரும்‌ பகுதிகளில்‌ புத்தரின்‌ அருள்வாகை இடம்‌ பெறுதல்‌
அறியத்தக்கது.

**புத்தர்‌ போதனை புரிந்த இடங்கள்‌**

முதன்‌ முதல்‌ புத்தர்பிரான்‌ மெய்யொளி பெற்றதும் காசிக்கு 
அருகில்‌ உள்ள சாரநாத்‌ என்னுமிடத்தில்‌ ஐந்து முது தேரர்களுக்கு
(முன்பு வைதிகராயினோர்‌) தருமச்சக்கரப்‌ பிரவர்த்தனை பற்றிய
கருத்துக்களைப்‌ புகட்டினார்‌. இதனைப்‌ பாலிபிடகத்திலும்‌ அசுவ
கோஷரின்‌ புத்தசரிதத்திலும்‌ (15: 119) நாம்‌ காண்கிறோம்‌. மும்‌-
மணிகளில்‌ அறம்தான்‌ இன்றியமையாதது. புத்தர்‌ அறவாழி
உருட்டிய செய்தியைச்‌ சாத்தனார்‌ பல இடங்களில்‌ குறித்துள்ளார்‌
(5: 76-10: 61). வீரசோழிய உரைமேற்கோளும்‌ "அருளாழி நயந்‌-
தோய்‌ நீ" "அறவாழி பயந்தோய்‌ நீ" என்று பாராட்டுகிறது.
அறத்தை உருளையாகவும்‌ அதன்‌ கூறுகளை ஆரமாகவும்‌ உருவகம்‌
செய்து பாடுதல்‌ பெளத்தப்புலவர்களின்‌ மரபாகும்‌. அறவாழி
இயங்கினால்தான்‌ உலகில்‌ அறம்‌ தழைக்கும்‌ என்பதை உணர்த்தவே
புத்தர்‌ தருமச்சக்கரத்தை உருட்டினர்‌ என்பர்‌. பெளத்தப்‌ பெரு-
வேந்தன்‌ அசோகன்‌ அறவாழியினை அரசச்‌ சின்னமாக மேற்‌-
கொண்டதும்‌, இக்காலத்து நம்‌ பாரத அரசும்‌ இப்பொறியினையே
இலச்சினயாகக்‌ கொண்டதும்‌ புத்தரின்‌ பேரருட்‌ சிறப்பிற்கு
எடுத்துக்காட்டாகும்‌. பெரும்பாலும்‌ புத்தர்‌ மலைமுகட்டினின்று
அறம்‌ புகட்டுதல்‌ மரபாகும்‌. விலங்குகள்கூட பகை தணிந்து
அன்பால்‌ இணைந்து வாழும்‌ வண்ணம்‌ மனங்கசிந்து அன்புத்‌ தத்து-
வத்தினை அனைவர்க்கும்‌ போதித்தல்‌ புத்தரின்‌ இயல்பாகும்‌. இவர்‌
நின்று அறம்‌ உரைத்த மலையை கிருத்திரகூடம்‌ என்பர்‌. இது மகத
நாட்டின்‌ தலைநகராகிய இராசகிருகத்தின்‌ அண்மையில்‌ உள்ளது.
இதனைச்‌ சாத்தனார்‌ பாதபங்கயமலை (12: 36-38, 10: 61-8) என்று
குறித்தனர்‌. இலங்கையிலும்‌ புத்தர்‌ உபதேசம்‌ புரிந்த மலையினை
இப்பெயராலே சுட்டினர்‌. நான்கு வாய்மைகள்‌, சீலங்கள்‌, சார்பில்‌
தோற்றம்‌, சார்பில்‌ ஒடுக்கம்‌ முதலியன புத்தரால்‌ புகட்டப்பட்ட
கொள்கைகளாகும்‌ (30: 13-16). புத்தரின்‌ கருத்துக்களை, "வாய்மை"
(26: 94-30: 13) "அறமொழி" (11: 34) "பொருளுரை" (21: 84)
"நல்லறம்‌" (127 69) "ஏமக்கட்டுரை" (30: 13) "பழுதில்‌ நன்னெறி"
(12: 113) என்று சாத்தனார்‌ பொறித்துள்ளனர்‌. புத்தரின்‌ போதனைகள்‌
அனைத்தும்‌ அவர்காலத்திற்குப்பின்‌ அவர்‌ சீடர்களால்‌ விநயம்‌,
சுத்தம்‌, அபிதம்மம்‌ என்ற திரிபிடகங்களாகத்‌ தொகுக்கப்‌ பெற்றன.
இப்பாலி பிடகங்களைத்‌ தவிர மகாயான பெளத்த நெறிகளும்‌
வடமொழியில்‌ பல பிடகங்களை வகுத்துக்கொண்டன. சாத்தனார்‌,

"பெரியோன்‌ பிடக நெறி" (26: 66)

என்று புத்தர்‌ போதித்த பிடக வழியைக்‌ குறிப்பிடுகிறார்‌. மணிமேகலை
யில்‌ இருவகை பெளத்தங்களிலும்‌ காணப்படும்‌ நற்கருத்துக்கள்‌
பலவும்‌ இடம்‌ பெறுதலின்‌, பிடகம்‌ என்ற சொல்‌ இருவகை பெளத்தங்‌
கட்கும்‌ உரிய நூல்களைச்‌ சுட்டின என்று கருதலாம்‌.

**புத்த பத்திமை**

சாத்தனார்‌ காலத்தில்‌ புத்த பத்திமை மல்கியிருந்தது. புத்தரை
வழிபடுவோர்‌ அவர்‌ புரிந்த அருட்செயல்களையும்‌ அற்புதங்களையும்‌
மனமுருகக்‌ கூறிப்‌ பணிந்தனர்‌. மும்முறைவலம்‌ வந்து அவர்‌
திருவுருவத்தின்முன்‌ தரையில்‌ விழுந்து கைகள்‌ இரண்டும்‌ தலைமேல்‌
குவித்து, பத்திப்‌ பெருக்கால்‌ கண்ணீர்‌ பெருக்கி, பூமாலை கட்டிப்பா
மாலை தொடுத்துப்‌ பரவினர்‌. மணிமேகலையில்‌ சில பகுதிகள்‌
புத்தரின்‌ பாசுரங்களாக அமைந்துள்ளன. வைணவ நெநறிக்குரிய
பிரபத்தி (சரணாகதம்‌) கொள்கை மகாயான பெளத்தத்தில்‌ சிறப்‌
பிடம்‌ பெற்றது. அறங்களைக்‌ கடைப்பிடிப்பதுடன்‌ புத்தரை அடைக்‌
கலம்‌ புகுந்தால்‌ உய்திபெறலாம்‌ என்ற எண்ணம்‌ வலுப்பெற்றது.
வைணவ நெறிக்குரிய சரணாகதிக்‌ கொள்கை,

"புத்த தன்ம சங்க மென்னும்‌

முத்திற மணியை மும்மையின்‌ வணங்கி

சரணாகதியாய்ச்‌ சரண்சென்‌ றடைந்தபின்‌" (30: 3-5)

என்ற காப்பியப்‌ பகுதியில்‌ ஒளிர்தல்‌ காண்க. மகாயான பெளத்தநூல்‌
களில்தான்‌ புத்தப்‌ பாசுரங்கள்‌ நிரம்பவுள்ளன. இவையாவும்‌ கி.பி,
200-700 என்ற காலப்பகுதியில்‌ தோன்றியவை என்று விண்டர்‌
நீட்சு, நாரிமன்‌ என்னும்‌ பெளத்த இயலார்‌ ஆராய்ந்து உரைத்தனர்‌.
கி.பி. 7ஆம்‌ நூற்றாண்டில்‌ இந்தியாவிற்கு வந்த இட்சிங்‌ என்னும்‌
சீனப்‌ பயணி, மாத்ருசேதரின்‌ சதுசதக தோத்திரமும்‌ சத பஞ்சாசதிக
தோத்திரமும்‌ நாடெங்கிலும்‌ பாடப்பெற்ற புத்த பத்திப்‌ பனுவல்கள்‌
என்றும்‌, துறவுக்கோலம்‌ தாங்கும்‌ ஒவ்வொருவரும்‌ இவ்விரு
நூல்களையும்‌ பயிலுதல்‌ வழக்கம்‌ என்றும்‌ குறித்துள்ளார்‌. மாத்ரு
சேதர்‌ என்னும்‌ பெளத்தப்‌ பெருங்கவிஞர்‌ கனிஷ்கரின்‌ ஆதரவினைப்‌
பெற்றவர்‌. எனின்‌, பத்தியின்‌ பிறப்பிடமான தமிழ்‌ மண்ணில்‌ பிறந்த
சாத்தனார்‌ மாத்ரு சேதரின்‌ புத்த பத்திப்‌ பாடல்களையும்‌ படித்‌
திருத்தல்‌ கூடும்‌. தன்னை ஒரு புத்தபத்தனாக நினைந்து சாத்தனார்‌
புனைந்துள்ளபாசுரப்‌ பகுதிகள்‌ சிலவற்றை ஈண்டுக்‌ காண்போம்‌.

**பரசுரம்‌-1**

"எங்கோ னியல்குண னெதமில் குணப்பொருள்‌

உலகநோன்பிற்‌ பலகதி யுணர்ந்து

தன்க்கென வாழாப்‌ பிறர்க்குரி யாளன்‌

இன்பச்‌ செவ்வி மன்பதை யெய்த

அருளறம்‌ பூண்ட ஒருபெரும்‌ பூட்கையின்‌

அறக்கதி ராழி திறப்பட வுருட்டிக்‌

காமற்‌ கடந்த வாமன்‌ பாதம்‌

தகைபா ராட்டுதல்‌ அல்லது யாவதும்‌

மிகை நாவில்லேன்‌" (5: 71-79)

**பாசுரம்‌-2**

"புலவன்‌ தீர்த்தன்‌ புண்ணியன்‌ புராணன்‌

உலக நோன்பி னுயர்ந்தோ யென்கோ

குற்றங்‌ கெடுத்தோய்‌ செற்றஞ்‌ செறுத்தோய்‌

முற்ற வுணர்ந்த முதல்வா வென்கோ

காமற்‌ கடந்தோ யேம மாயோய்‌

தீநெறிக்‌ கடும்பகை கடிந்தோ யென்கா

ஆயிர வாரத்‌ தாழியந்‌ திருந்தடி

நாவா யிரமிலே னேத்துவ தெவனென்‌" (5: 98-105)

**பாசுரம்‌-3**

"இளவள ஞாயிறு தோன்றிய தென்ன

நீயோ தோன்றினை நின்னடி பணிந்தேன்‌

நீயே யாகிநிற்‌ கமைந்தவிவ்‌ வாசனம்‌

நாமிசை வைத்தேன்‌ றலைமிசைக்‌ கொண்டேன்‌

பூமிசை யேற்றினேன்‌ புலம்பறு கென்றே" (10: 11-15)

**பாசுரம்‌-4**

"மாரனை வெல்லும்‌ வீர நின்னடி

தீநெறிக்‌ கடும்பகை கடிந்தோய்‌ நின்னடி

பிறர்க்கற முயலும்‌ பெரியோய்‌ நின்னடி

துறக்கம்‌ வேண்டாத்‌ தொல்லோய்‌ நின்னடி

எண்பிறக்‌ கொழிய விறந்தோய்‌ நின்னடி

கண்பிறர்க்‌ களிக்குங்‌ கண்ணோய்‌ நின்னடி

தீமொழிக்‌ கடைத்த செவியோய்‌ நின்னடி

வாய்மொழி சிறந்த நாவோய்‌ நின்னடி

நரகர்‌ துயர்கெட நடப்போய்‌ நின்னடி

உரகர்‌ துயர மொழிப்போய்‌ நின்னடி" (11: 61-70)

இப்பாசுரங்களைப்‌ பயில்வோர்‌ சாத்தனார்‌ சிறந்த மகாயான பெளத்தர்‌
என்ற உண்மையை உணர்வர்‌. அன்றியும்‌ கடவுளைப்‌ பற்றிக்‌
கவலைப்படாத புத்தரையே கடவுளாக உயர்த்தி மதித்துத்‌ தமிழ்ப்‌
பெளத்தர்கள்‌ தங்கள்‌ மனக்‌ குறைகளையும்‌ துன்பச்‌ சுமைகளையும்‌
களைந்து கொள்ள, கருவியாக இப்பாசுரங்களைப்‌ பயின்றனர்‌ என்றும்‌
உணரலாம்‌. வீரசோழிய உரைமேற்கோள்‌ பாடல்கள்‌ பலவும்‌
புத்தபத்திப்‌ பாசுரங்களாக அமைந்துள்ளன. மானாவூர்‌, துடிதபுரம்‌
முதலிய தலங்களைப்‌ பற்றிய பதிகங்களும்‌ இவ்வுரையில்‌ இடம்‌
பெற்றன. மறைந்தொழிந்த பெளத்த நூல்களில்‌ பல பத்திப்‌
பலுவல்களாக இருந்திருத்தல்‌ வேண்டும்‌ என்பதில்‌ ஐயமில்லை.

**புத்தரைச்‌ சுட்டும்‌ திருப்பெயர்கள்**

காப்பியம்முழுவதும்‌ காணப்படும்‌ புத்தரின்‌ பல்வேறு பெயர்‌
களைப்‌ பொறுக்கித்‌ தொகுத்தால்‌ ஒரு நாமாவளியே உருவாகிவிடும்‌,
இத்தகைய திருப்பெயர்க்கோவைகள்‌ இலங்காவதார சூத்திரம்‌,
சத்தருமபுண்டரிகம்‌, பரமார்த்த நாம சங்கிதி முதலிய நூல்களில்‌
நிரம்ப உள்ளன, புத்தர்‌ வரலாற்று மனிதர்‌ என்ற எண்ணம்‌
சாத்தனார்‌ காலத்தில்‌ முற்றிலும்‌ மறக்கப்பட்டுப்‌ பரம்பொருளின்‌
தோற்றமாக நினைக்கும்‌ பத்தி உணர்ச்சியே தழைத்திருந்தது.
மணிமேகலையில்‌ இடம்‌ பெறும்‌ புத்தரின்‌ திருப்பெயர்களை ஈண்டு
தொகுத்துக்‌ காண்போம்‌. உலகத்தோற்றத்திற்கு முன்‌ ஒளிர்ந்த பரம்‌
பொருள்தான்‌ ஆதிநாதர்‌ என்றும்‌ ஆதிபுத்தர்‌ என்றும்‌ தொழப்படும்‌
இறைவன்‌ ஆகும்‌. இவர்‌ அவ்வப்பொழுது மக்களை நெறிப்படுத்த
அவதாரம்‌ எடுப்பர்‌. இங்ஙனம்‌ காரண்ட வியூகம்‌ என்னும்‌ மகாயான
நூல்‌ மொழிகிறது. மணிமேகலையில்‌ ஆதிமுதல்வன்‌ (6: 11, 10: 61
12: 37, 107, 29: 23), ஆதிசால்‌ முனிவன்‌ (7:19), ஆதிசினேந்திரன்‌
(29: 47) முதலிய திருப்பெயர்கள்‌ உலகிற்கு ஆதியாய்‌ உள்ள
முதல்வனாகப்‌ புத்தர்‌ பிரானைச்‌ சுட்டும்‌ தொடர்களாக வழங்கு
கின்றன. ஆதிபகவன்‌ என்ற குறள்தொடரும்‌ இவற்றுடன்‌
இணைத்து நோக்கத்தக்கது. பகவன்‌ என்ற சொல்‌ மணிமேகலை
யிலும்‌ புத்தரைக்‌ குறிக்கும்‌ (3: 61, 26:54). முதல்வன்‌ (25: 58,
28: 120), மன்னுயிர்‌ முதல்வன்‌ (25: 117, 29: 15), முன்னவன்‌
(28: 141). தொல்லோன்‌ (11: 64), தலைவன்‌ (11: 43, 15: 2611,: 30,
12: 55), நாதன்‌ (11: 173-4, 12: 101-2, 26: 47, 28: 77, 89, 144, 29:24)
புராணன்‌ (5:98) எங்கோன்‌ (11: 126, 5:71) அண்ணல்‌ (26: 53)
எனவரும்‌ திருப்பெயர்களும்‌ புத்தர்‌ பிரானின்‌ முதன்மைத்‌ தன்மை
யினை (பரத்துவம்‌) மொழிவனவாக உள்ளன.

**புத்தர்‌-பிரமம்‌**

வேதாந்த தத்துவத்தில்‌ பிரமம்‌ பரம்பொருளாய்க்‌ கருதப்‌
பெறுதல்‌ போல்‌ மணிமேகலையில்‌ புத்தர்‌ பிரான்‌ எண்ணப்பெறுகிருர்‌.
இவ்வட சொல்லிற்கு ஒத்த பொருள்‌ நிலையில்‌, பெரியவன்‌, (25: 54)
பெரியோன்‌ (2611: 66,: 63, 21: 128), பெருமகன்‌ (25: 62) முதலிய
திருப்பெயர்கள்‌ புத்தரைச்‌ சுட்டுகின்றன.

**புத்தரின்‌ திரிகாயம்‌**

மகாயான பெளத்தத்தில்‌ தனிப்பெரும்‌ கொள்கையாகப்‌ புத்த
ரின்‌ திரிகாயக்கொள்கை இடம்பெறுகிறது. டாக்டர்‌ நலினாட்சதத்தர்‌
டாக்டர்‌ உறர்தயாள்‌, சார்லஸ் எலியட்‌ முதலிய அறிஞர்‌ பெரு
மக்கள்‌, திரிகாயக்‌ கொள்கை மகாயான பெளத்தத்திற்கே
உரியது என்று ஆராய்ந்துள்ளனர்‌. இக்கொள்கையின்படி பரம்‌
பொருளாய்‌ உள்ள பகவன்‌ ஒரே காலத்தில்‌ மூவகைப்‌
திருமேனிகள்‌ தாங்கி நிற்கிறார்‌. மணிமேகலையில் புத்தரின் மூவகைத் 
திருமேனிகளும்‌ இடம்‌ பெறுதலை ஈண்டுக்‌.காண்போம்‌.

**தருமகாயம்‌**

காம, உருவ, அருவ தாதுக்களினின்றும்‌ விடுபட்டு நிருவாணப்
பேரின்ப நிலையில்‌ தியானி புத்தாராய்த்திகழும்‌ முதல்வர்‌ கருவி
கரணங்கள்‌ இன்றி, அறமே உருவமாய்‌ ஒளிர்வதாக
மகாயான பெளத்த நூல்கள்‌ பகர்கின்றன. சுவர்ண பரிபாஷா
(கி.பி. 200) என்ற நூலில்‌ என்பும்‌ குருதியும்‌ இன்றி, கட்புலனாகாத்‌
தருமமே உருவாய்‌ வரம்பற்றுப்‌ பரத்துவ நிலையில்‌ திகழும்‌ புத்தரின்‌
திருவடிவைத்‌ தருமகாயம்‌ என்று கூறப்பட்டுள்ளது. இக்கருத்துக்களை
உளங்கொண்டு சாத்தனார்‌, "திருவற மூர்த்தி" (30: 6) என்று தருமகா-
யத்தைக்‌ குறித்தனர்‌. மேலும்‌, அறத்தகை முதல்வன்‌ (28: 120)
அறவோன்‌ (8:49, 10:1, 12:11, 28: 210) தருமதலைவன்‌ (11: 30,
12:55) புண்ணியன்‌ (5:98) எனவரும்‌ திருப்பெயர்களும்‌ புத்தரின்‌
அறவடிவினை நினைப்பிக்கின்றன.

**சம்போக காயம்‌**

உருவதாதுவில்‌ தியானி போதிசத்துவராய்த்‌ திகழும்‌ புத்தர்‌
சம்போக காயம்‌ கொண்டு விளங்குவர்‌. துடிதலோகத்தில்‌ விளங்கும்‌
இச்சம்போககாய புத்தர்‌ ஒளிமயமாயும்‌ இன்ப மயமாயும்‌ இலங்குவர்‌.
சக்கரவாளத்துத்‌ தேவர்கள்‌ இவரை இறைஞ்சி உலகில்‌ அவதரிக்க
வேண்டுவர்‌. இவர்கள்‌ வேண்டுகோளை ஏற்றுப்‌ புத்தர்‌ உலகில்‌
மனித வடிவில்‌ அவதரிப்பர்‌. இக்கருத்துக்களைத்‌ தெளிவாகச்‌
சாத்தனார்‌ சுட்டியுள்ளார்‌ (12:72--4, 30:8—14). சுகதன்‌ என்ற
சொல்‌ புத்தரின்‌ சம்போக்‌ காயத்தைச்‌ சுட்டுதலாகக்‌ கொள்ளலாம்‌.
பிரமாண சமுச்சயம்‌ என்ற தருக்க நூலிலும்‌ சுகதனுக்குத்‌ திக்கநாகர்‌
வாழ்த்துரைத்தல்‌ காணத்தக்கது.

**நிருமாண காயம்‌**

அனைவர்க்கும்‌ கட்புலனாக அவதரிக்கும்‌ மனித உருத்தாங்கிய
திருமேனியைப்‌ புத்தரின்‌ நிருமாண காயம்‌ என்று மகாயான நூல்கள்‌
மொழிகின்றன. சம்போக காயத்துடன்‌ துடிதலோகத்தில்‌ திகழும்‌
பெருமான்‌ மக்களை உய்விக்க மண்மேல்‌ நிருமாண காயம்‌ தாங்கித்‌
தோன்றுகிறார்‌. புத்தரின்‌ அவதாரத்தைக்‌ காப்பியம்‌ பல இடங்களில்‌
பரவசத்துடன்‌ பகர்கிறது (12: 72--4, 26:42—53, 29:8-14). புத்தரின்‌
சம்போககாயமும்‌ நிருமாண காயமும்‌ வைணவத்தில்‌ குறிக்கப்‌-
பெறும்‌ திருமாலுடனும்‌ அவருடைய பல்வகை அவதாரங்களுடனும்‌
ஒத்தவை என்று சார்லஸ்‌ எலியட்‌ கருதுகிறார். இக்காயம்‌ எடுக்கும்‌
புத்தர்‌ எவரும்‌ கபிலையம்பதியில்‌ தான்‌ பிறப்பார்‌ (26:42—46); மெய்ப்‌
பொருள்காணும்‌ பொருட்டுத்‌ தவம்‌ செய்வர்‌; பிற உயிர்க்கு உறுகண்‌
செய்யாமையும்‌. பிறர்‌ செய்யும்‌ இடுக்கண்ணைப்‌ பொறுத்துக்‌
கொள்ளுதலும்‌ தவத்தின்‌ இலக்கணம்‌ என்று வள்ளுவர்‌ குறிப்பர்‌.
இத்தகைய தவத்தில்‌ ஈடுபடும்‌ புத்தர்‌ புலன்‌ அடக்கமும்‌ மன
ஒருமையும்‌ கொண்டு தியானத்தில்‌ திகழ்ந்து மெய்யுணர்வு பெற்றுப்‌
பேரொளியுடன்‌ பிறங்குவர்‌. ஆதலின்‌ இவரைப்‌ "பெருந்தவ
முனிவன்‌" (8:61) பிணிப்பறு மாதவன்‌ (21:16, 25:34) மாயமில்‌ மாத
வன்‌ (21:48) உலக நோன்பின்‌ உயர்ந்தோன்‌ (5:99) ஆரியன்‌ (25:6)
என்று சாத்தனார்‌ புகழ்ந்துள்ளார்‌. டாக்டர்‌ ஹர்தயாள்‌ அவர்களின்‌
கருத்தின்படி ஆரியன்‌ (மேலோன்‌) என்ற சொல்லினால்‌ மாத்யமிக
பெளத்தர்கள்‌ புத்தரைக்‌ குறிப்பர்‌ என்று அறிகிறோம்‌.

தவ வாழ்க்கைக்குத்‌ தடையாக இருக்கும்‌ அகப்பகையாகிய
காமம்‌, வெகுளி, மயக்கம்‌ என்பனவற்றைக்‌ களைந்துதான்‌ மெய்‌-
யுணர்வு அடைதல்‌ ஒல்லும்‌. இங்ஙனம்‌ புத்தர்‌ இம்‌ முக்குற்றங்‌ களை-
யும்‌ முனிந்து மேம்பட்ட நிலையை,

"குற்றம்‌ கெடுத்தோய்‌ செற்றம்‌ செறுத்தோய்‌" (5:3)   
"குற்றம்‌ மூன்றும்‌ முற்ற வறுக்கும்‌ வாமன்‌" (30: 3-4)   
"தீநெறிக்‌ கடும்பகை கடிந்தோய்‌" (11:62)   

எனவரும்‌ தொடர்களால்‌ காப்பிய ஆசிரியர்‌ புலப்படுத்துகிறார்‌.
இக்குற்றங்களைக்‌ களைவதற்கு வீரிய பாரமிதையைக்‌ கடைப்பிடித்‌-
தார்‌ ஆதலின்‌ "உரவோன்‌" (12:11) என்று புத்தர்‌ சிறப்புறுகிறார்‌.
ஐம்புலன்‌ களையும்‌ அடக்காது புரியும்‌ தவம்‌ ஈடேறுவதில்லை.
ஆதலின்‌ புலன்களை வென்றவர்‌ என்ற வகையில்‌ "சினன்‌" (27:81)
சினேந்திரன்‌ (29:47) என்று புத்தர்‌ புகழப்பெறுகிறார்‌. இப்பெயர்‌
புத்த சரிதத்தில்‌ (14:74) வந்துள்ளது. போதி மரத்தின்கீழ்‌ தவம்‌
மேற்கொண்ட புத்தரைப்‌ பலவகையில்‌ உலகியலை நோக்கி இழுக்க
முயன்ற மாரன்‌ தோற்றமையால்‌ போதிசத்துவர்‌ (Spiritual Warrior)
என்றும்‌ புத்தர்‌ பெயர்பெற்றார்‌. மணிமேகலையில்‌ பதின்மூன்று
இடங்களில்‌ போதி சத்துவக்‌ குறிப்புகள்‌ காணப்படுகின்றன. மாரனை
வென்று வீரனாகிய போதிசத்துவரை முற்றறிவினர்‌ என்று போற்றினர்‌;
சாத்தனார்‌, "பொதுவறிவிகழ்ந்து புலமுறு மாதவன்‌" (10:84) பேரறி
வாளன்‌ (12:78) புலவன்‌ (20:5, 5:98, 25:45) முற்ற உணர்ந்த
முதல்வன்‌ (5:101) என்று வரம்பற்ற அறிவினனாகப்‌ புத்தரைப்‌
போற்றுதல்‌ காணத்தக்கது.


